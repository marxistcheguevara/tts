Amma Sərdarla davranışın başqa yolunu tapdım. Həbsxanaya daxil olan gün "şmon" əməliyyatından məmnun qalmadım. Bu əməliyyatdan bir də nə zaman keçəcəyimi müəyyən etdim: həbsxanaya giriş-çıxış, əsasən, məhkəməyə aparıldığım zamanlar ola bilərdi. Buna görə də birinci imkanda rəis müavininə bu barədə danışdım: "Sizin burada adamlara münasibətinizdə nəyisə dəyişmək kimi ağır bir cəhd göstərməyəcəyəm. Amma əşyalara münasibətləriniz mənə bəllidir. Həbsxanaya qanunsuz keçirilən əşyalar mənim üzərimdəki cəbbəxanada ola bilməz. Yəqin, siz də bilirsiniz ki, narkotiklə əlaqəm yoxdur, kəsici-deşici alətlərlə də. Üzərimdə qanunla qadağan edilən əşyalardan yalnız pul ola bilər. Pul da burada sizin servisə xərclənir, yəni, nəticə etibarilə sizə çatır. Bütün bunları və "şmon" əməliyyatları zamanı bir qayda olaraq, Sərdarın nəfəsindən araq iyi gəldiyini nəzərə alaraq, məni əməliyyatdan, eyni dərəcədə də lənətə gəlmiş Sərdardan xilas etməyinizi xahiş edirəm. Bu ərizəni sizə yazılı şəkildə də təqdim edə bilərəm, amma onsuz da siz bu ərizəni oxuyan kimi məhv edəcəksiniz. Buna görə də ərizəmi şifahi olaraq qəbul edin".
Rəis müavininin toppuş və çəhrayı sifətinin rəngi bir qədər də parlaqlaşdı. Gülümsədi. Bu gülümsəmə əməlli-başlı gülüş də adlana bilərdi. Görünür, şifahi ərizə forması ona ləzzət eləmişdi. "Amma axı, Sərdara araq içməyi qadağan eləmişik" - dedi.
- Rəis, əməkdaşlarınızın sizin yasaqlarınızı haraya qədər qoruduğunun mənim üçün az təfavütü var. Mən sizdən başqa xahiş edirəm.
- Oldu, Sərdara tapşıraram, sizinlə işi olmasın.
- Amma qətiyyən narahat olmayın, ciblərimdə və üstümdə nə varsa, ona təqdim edəcəyimə söz verirəm. Bu xüsusi icazədən sui-istifadə etməyəcəyimə də söz verirəm.
Birinci məhkəmə iclasına çıxarılanda - bu, ən azı iki ay sonra baş verdi - Sərdar mənə doğru hücum çəkmək istədi. Amma onu yarıyolda saxladım və: "Sənin bu lənətə gəlmiş əməliyyatının mənim xoşuma gəlmədiyini sənə deyiblər...", - dedim.
Sərdar duruxdu və başqa dustağa doğru yönəldi.
Bu, onun üçün də sərfəli idi. Onsuz da üzərimdə yasadışı heç nə olmayacağını bilirdi. Vaxt itirməyə dəyməzdi. Tələsik məni "boks"a ötürüb başqaları ilə alver etmək daha əlverişli idi.
Sərdar türmənin əməkdaşları arasında ən çox lənətlənən, ən çox nifrət qazanan adamdır. Onun ailəsilə birlikdə türmədə yaşadığını da deyirdilər. Deyilənlərə görə, guya, onun evini yandırıblar. Uşaqlarıyla bağlı hədə-qorxu gəliblər. Sərdar da türmənin hasarları arxasında təhlükəsizliyini təsəvvür etmədiyinə görə burada yaşayır.
Bu rəvayətə təbii ki, inanmıram. Bu, türmənin əvvəllər at tövləsi kimi tikildiyinə bənzəyən bir rəvayətdir. Amma bütün dustaqlar Sərdarı çox yaramaz adam hesab edirlər, söyürlər, hərdən, hətta hansısa anlaşılmazlıq zəminində onu vururlar da. Doğrudur, Səpdara əl qaldıran dustaq oradakı "press" qrupunun ayaqları altına endirilir, amma bunun Sərdara nə xeyri var ki?!
Sərdarla mənim də bir konfliktim oldu. Bu konflikt təkcə Sərdarla yox, türmənin bütün rəhbərliyilə baş verdi. Bunu bir qədər sonra danışarıq.
Hərçənd, "Şmon Sərdar"ın bir həbsxana ştatı olaraq həmişə saxlanacağını söylədim, amma güman edirəm, onu ləğv eləmək mümkündür. Buraya gətirilən adamlar müttəhimlərdir; tutuqludurlar, amma onların barəsində məhkəmə hökmü yoxdur və cinayətləri də təsdiq olunmamış sayılır. Hətta cinayəti təsdiq olunmuş olsa belə, özünü cinayətkar saymayan adamlar onlarla cinayətkarcasına davranmaqla özlərini də aşağılamış sayılırlar. Bu cür yoxlama əməliyyatı insan ləyaqətinin aşağılanmasıdır. Sərdar kimi hər kəsin düşüncəsində lənət qazanan adamlar isə bu yoxlamadan sui-istifadə edərək adamları daha da alçaltmaq və ya bunu etməmək əvəzində para qazanmaq niyyətini güdürlər. Müasir texnologiyalar imkan verir ki, Sərdarı bir yoxlama aparatına dəyişəsən. Doğrudur, həmin aparat dustağa şərt qoymayacaq, onunla alverə getməyəcək, amma aparata da adamlar nəzarət etmirmi? Aparatın arxasındakı lənətə gəlmiş "Sərdar" yenə də həmin sövdələşməsini apara bilər. Sadəcə, bu yaramaz və iyrənc mərhələni aradan qaldırmaq lazımdır. Sərdar da yazıqdır. Onun üçün də həqarətli işdir və ona da daha şərəfli bir missiya tapşırmaq olar.
